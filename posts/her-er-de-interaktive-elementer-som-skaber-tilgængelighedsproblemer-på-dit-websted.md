---
title: Her er de interaktive elementer, som skaber tilgængelighedsproblemer på
  dit websted
date: 2021-05-20T05:30:00.000Z
author: Anne Thyme Nørregaard
summary: Når vi hos Inklusio tester websteder for webtilgængelighed, ser vi
  mange af de samme problemer igen og igen på forskellige websteder. Især
  interaktive elementer med komplekse interaktioner volder typisk en del
  problemer.
tags:
  - post
---
Når vi hos Inklusio tester websteder for webtilgængelighed, ser vi mange af de samme problemer igen og igen på forskellige websteder.

Jeg fører selv en mental liste over webindhold, som straks hejser et rødt flag hos mig, når jeg møder dem i en tilgængelighedstest – simpelthen fordi jeg ville blive helt overrasket, hvis der for en gangs skyld ikke fandtes en række af de samme gengangerfejl i dette indhold.

Især interaktive elementer med komplekse interaktioner volder typisk en del problemer.

## Hvad er en kompleks interaktion? 

Interaktive brugergrænsefladekomponenter er alt det, man kan gøre noget med på en webside. Trykke på, indstille, navigere via osv.

For at gøre det klart, hvad jeg mener med komplekse interaktive elementer, kan vi lige starte med noget, der ikke er så komplekst. 

Forestil dig et link. 
Et link er et interaktivt element. 
Hvordan ville du beskrive interaktionen i det?
Måske: ”Man klikker på linket, og så kommer man til en ny side”.

Links er ret simple interaktive elementer. Interaktionen er nem at beskrive, og de bygges (som regel) med standard html-elementer, der er lavet lige netop til det.

Forestil dig så en datovælger. 
Hvordan vil du beskrive interaktionen i den? Eller ”interaktionerne”, for det er jo en hel række af interaktioner, der skal udføres af brugeren.
Den er straks værre.

Når der skal meget beskrivelse til at forklare en interaktion, så begynder alarmklokkerne hos enhver tilgængelighedstester at ringe. For hvis det er svært at forklare interaktionerne med ord, så er der også rigtigt mange ting der potentielt kan gå galt, når interaktionerne skal gøres tilgængelige.

## Hvilke elementer skal jeg være opmærksom på? 
Her får du først og fremmest en liste med interaktive elementer, som du skal være særligt opmærksom på, på dit websted: 

- Accordions til at folde indhold ind/ud med
- Bannere med ”slides” på forsider og sektionsforsider
- Cookie-bannere
- Datovælgere
- Filtre på søgeresultater
- Formularer 
- Indtastningsfelter, der kommer med en liste af valgmuligheder/resultater, når man taster i dem
- Menuer, der folder underpunkter ud
- Mobilmenuer

Hvis du har nogle af disse indholdstyper, så er de med stor sandsynlighed IKKE tilgængelige, medmindre de er blevet grundigt testet for tilgængelighed undervejs.

Den gode og samtidigt dårlige nyhed er, at det som regel altid er de samme problemer, vi møder i bestemte interaktive komponenter.

Det er selvfølgelig trist, at de samme tilgængelighedsproblemer dukker op igen og igen. 

Til gengæld kan vi så her guide dig til, hvad du især skal være særligt opmærksom på ved disse interaktive komponenter. 

## Hvad skal jeg gøre, hvis jeg har nogle af disse interaktive komponenter? 
I princippet er det nemt at håndtere arbejdet med tilgængelighed for disse komplekse interaktive komponenter:

1. Find
2. Test
3. Fiks

Hvis du først og fremmest får dannet dig et overblik over, om du har nogle af disse interaktive brugergrænsefladekomponenter på dit websted, og hvor de er, så er du allerede et godt stykke på vej. 

Derudover skal komponenterne testes for at finde ud af, om nogle af de ofte forekommende problemer for disse komponenttyper findes i netop din komponent. 

Og så skal disse problemer fikses, sandsynligvis af en udvikler. Medmindre du hellere vil nøjes med at deklarere problemerne i din tilgængelighedserklæring, selvfølgelig. Men hvis du gerne vil have glade brugere, leve op til ved webtilgængelighedsloven og tiltrække kunder, er det en rigtig god idé at udbedre tilgængelighedsfejl.

Derfor anbefaler vi altid at få fikset problemerne, når de først er fundet. 

Vi vil gerne hjælpe dig med at finde, teste og fikse disse interaktive komponenter, så du kan få forbedret tilgængeligheden på dit websted, så her kommer en serie af guides under temaet ”Interaktive komponenter, som sikkert skaber tilgængelighedsproblemer på dit websted”: 

- #1. Accordions til at folde indhold ind/ud med (udgives snart!)