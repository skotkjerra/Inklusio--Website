---
title: Pressemeddelelse  lokale eksperter sikrer digital tilgængelighed
date: 2021-04-01T18:08:00.000Z
author: Stein Erik Skotkjerra
summary: |-
  To ambitiøse, aalborgensiske virksomheder har i et højt specialiseret
  samarbejde bragt sig i spil til de særlige opgaver med at skabe, udvikle
  og teste tilgængelighed på websteder og for mobilapplikationer
tags: []
---
Når en døv skal bruge informationerne i en video på en kommunal hjemmeside, er det vigtigt, at den er tekstet, og når en synshandicappet har brug for at kende de gældende regler for forsamlinger, skal teksten på myndighedernes websted kunne læses af et skærmlæserprogram.

Siden efteråret 2020 har det været lovpligtigt, at de offentlige websteder skal være tilgængelige for alle borgere uanset eventuelle handicap eller funktionsnedsættelser. Senere kommer kravene til også at omfatte andre digitale platforme som banker, forsikringsselskaber, e-handel og lignende.

To ambitiøse, aalborgensiske virksomheder har i et højt specialiseret samarbejde bragt sig i spil til de særlige opgaver med at skabe, udvikle og teste tilgængelighed på websteder og for mobilapplikationer. Senest har de lige før påske indgået en generel aftale med Aalborg Kommune om rådgivning og test af tilgængeligheden på de kommunale websteder de kommende 12 måneder.

## Supplerer hinanden

De to virksomheder i det nye konsortium er Inklusio ApS og Inqlude IT ApS, der nu er flyttet sammen i kontorfællesskabet GrowAAL East i Aalborg Øst. Inklusio ApS ledes af Stein Erik Skotkjerra, der har stor erfaring med strategisk rådgivning, og har ekspertviden inden for webtilgængelighed og digital inklusion, mens Inqlude IT ApS med Orla Pedersen i spidsen er en nonprofitvirksomhed med ekspertviden inden for webtilgængelighed, brugervenlighed og teknisk rådgivning og uddannelse inden for området.

Samtlige medarbejdere hos Inqlude IT ApS var tidligere ansat hos virksomheden Special Minds' Aalborg-afdeling, og har for de flestes vedkommende en autismeprofil og helt særlige ekspertkompetencer inden for IT og webtilgængelighedsområdet.

* Vores medarbejdere er særligt uddannede og trænede i at teste tilgængeligheden på de offentlige websteder og mobilapplikationer, forklarer Orla Pedersen.

De to firmaers medarbejdere er vant til at arbejde sammen på projekter inden for området, blandt andet har de en omfattende kontrakt med Digitaliseringsstyrelsen, som de skal teste 200 websteder for i løbet af 2021.

* Tilsammen har vi også stor viden om den proces og de intentioner, der ligger bag udvikling af standarden og lovgivningen i Danmark og Europa i øvrigt, oplyser Stein Erik Skotkjerra fra Inklusio ApS.

*Yderligere oplysninger kan fås ved henvendelse til*

*Stein Erik Skotkjerra, Inklusio ApS, tlf 26343455,* [ses@inklusio.dk](mailto:ses@inklusio.dk)

*og*

*Orla Pedersen, Inqlude IT ApS, tlf 42248780,* [ope@inqludeit.dk](mailto:ope@inqludeit.dk)