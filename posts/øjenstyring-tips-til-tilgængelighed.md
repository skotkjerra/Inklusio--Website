---
title: "Øjenstyring: Tips til tilgængelighed"
date: 2022-07-04T07:13:30.409Z
author: Linda Thyme
summary: "Med ’øjenstyring’ kan du styre digitale enheder med øjnene, og det er
  især en hjælp for personer med fysiske handicap. F.eks. kan personer, som er
  lamme fra halsen og ned, skrive beskeder, gå på internettet og bruge sociale
  medier. Her får du tips til, hvordan du laver tilgængelige hjemmesider for
  folk, som bruger øjenstyring. "
tags:
  - Øjenstyring
  - Hjælpemiddel
  - Webtilgængelighed
---
## Hvad er øjenstyring?

Det kan måske lyde som noget fra en fremtidsfilm: at zoome, klikke og spille computerspil – med øjnene! Helt uden brug af hænder eller andre bevægelser. 

Heldigvis er det ikke blot en fremtidsdrøm, men en faktisk realitet: 

Med ’øjenstyring’ kan du styre digitale enheder med øjnene, og det er især en hjælp for personer med fysiske handicap. F.eks. kan personer, som er lamme fra halsen og ned, skrive beskeder, gå på internettet og bruge sociale medier. Teknologien giver også mulighed for, at man kan styre et tv, åbne døre og vælge musik. Det giver dermed bedre mulighed for kommunikation og øget selvstændighed i hverdagen.

![Øje, som bliver digitalt analyseret af et kamera.](/img/oejenstyring.jpg)

## Hvordan virker øjenstyring?

Øjenstyringssystemer fungerer ved, at øjets bevægelser registreres af et kamera og omsættes til signaler, som computeren forstår. På den måde kan du fx bruge øjet som ’mus’, og et klik kan registreres ved, at øjet blinker eller hviler på et objekt (afhængig af individuelle indstillinger).

Teknologien giver mange muligheder – men som altid virker teknologien bedst på hjemmesider, som er godt designet. 

## Tips til tilgængelighed

Så hvordan kan du give folk, som bruger øjenstyring, en god oplevelse? Her er nogle eksempler: 

* **Sørg for gode kontraster**, da det aflaster brugernes øjne. Læs mere om kontraster i vores blogindlæg ["Digital Tilgængelighed 101: Lever dine tekster op til kravet om kontrast?"](<* https://inklusio.dk/posts/digital-tilgaengelighed-101-lever-dine-tekster-op-til-kravet-om-kontrast/>).
* **Begræns gerne lysmængden** på skærmen. Design med mørk baggrund er en fordel, da store lysmængder kan være hårdt for øjnene. Alternativt kan man give brugeren mulighed for at vælge night mode eller at justere skærmens lysstyrke. 
* **Sørg for store interaktionsflader**, så det bliver lettere for brugeren at ramme sit mål – f.eks. at aktivere et link eller en knap. Selvom brugeren kan zoome ved hjælp er øjnene øjnene, er det nemlig ofte en udfordring at ramme små interaktionsflader. Som udgangspunkt bør en interaktionsflade minimum være 44 gange 44 CSS-pixels (se mere under [WCAG-succeskriterium 2.5.5 om Målstørrelse](https://www.w3.org/Translations/WCAG21-da/#target-size)). 
* **Sørg for god afstand** mellem de forskellige elementer. Det mindsker risikoen for, at brugeren kommer til at aktivere et forkert element.
* **Brug almindelig HTML**, hvor det er muligt. HTML kan opfattes af de fleste hjælpemidler.  
* **Undgå pop up-vinduer, autoplay og andre distraherende elementer**. Bevægelser på skærmen distraherer brugeren, som jo skal bruge sine øjne til at styre med. Pop up-vinduer kan hertil være svære at lukke ned pga. deres placering på skærmen, og autoplay er ofte svær at stoppe pga. dårlig adgang til kontrolpanelet.