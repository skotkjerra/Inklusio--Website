---
title: "Sådan gør du din webshop tilgængelig – En guide til e-handel og
  webtilgængelighed "
date: 2022-05-10T11:39:32.635Z
author: Inklusio
summary: Skal din webshop leve op til sit fulde potentiale, så tag et kig på
  dens tilgængelighed (accessibility). Fordelene ved webtilgængelighed er mange
  - fra bedre placeringer på Google til muligheder for at sælge til en større
  gruppe mennesker. I denne blog vil vi dykke ned i grundene til, at du skal
  tænke tilgængelighed ind i e-handel – eller eCommerce, som det også er kendt
  som –  allerede i dag, og vi giver dig 5 tips til at komme i gang med det
  samme.
tags:
  - E-handel
---

Skal din webshop leve op til sit fulde potentiale, så tag et kig på dens tilgængelighed (accessibility). Fordelene ved webtilgængelighed er mange, lige fra bedre placeringer på Google til muligheder for at sælge til en større gruppe mennesker. I denne blog vil vi dykke ned i grundene til, at du skal tænke tilgængelighed ind i e-handel – eller e-commerce, som det også kaldes –  allerede i dag, og vi giver dig 5 tips til at komme i gang med det samme. 

## Hvad er webtilgængelighed?

Webtilgængelighed kaldes også accessibility og handler om, at alle skal kunne anvende websteder og mobilapplikationer uanset deres forudsætning for det. Det vil sige, at hvis man har eksempelvis permanent nedsat hørelse, eller hvis man har brækket en arm, så skal man stadig kunne benytte digitale løsninger.

## Skab en bedre brugeroplevelse for alle

At prioritere tilgængelighed bidrager til en bedre brugeroplevelse af din webshop. Dette gør sig ikke kun gældende for personer med permanente eller midlertidige funktionsnedsættelser, men generelt kan det være med til at gøre indholdet på webstedet mere intuitivt og derved skabe en bedre brugeroplevelse for alle. 

## Sælg til en større gruppe

Op mod 20% af verdens befolkning har en form for funktionsnedsættelse, som kan påvirke den måde, de benytter internettet. Typisk vil denne gruppe mennesker have nogle krav, som skal være opfyldt, for at de kan handle med en webshop. Måske har de behov for at kunne zoome ind på produkterne på shoppen, da de har nedsat synsevne. Er ens webshop begrænset på tilgængelighed kan det betyde, at man går glip af salg til nogle mennesker, som ellers gladeligt ville handle hos netop din webshop. 

## Bedre SEO

Webtilgængelighed supplerer søgemaskineoptimering rigtig godt, da de tiltag du gør for at gøre din webshop mere tilgængelig også vil forbedre optimeringen af SEO. Områder som er vigtige for at forbedre tilgængelighed, som overskriftstrukturer, alt-tekster, undertekster af video m.m., kan også give en bedre placering på Google, da der i højere grad vil være overensstemmelse mellem søgningen og indholdet på siden. 

## Webtilgængelighed er det nye sort

Ligesom klima længe har været et vigtigt emne for befolkningen, og har resulteret i at nogle udelukkende handler ved grønne virksomheder, så spår vi, at webtilgængelighed kommer til at fylde mindst lige så meget. Det bliver altså ikke kun vigtigt for dem, som skal benytte webstederne, men det bliver i lige så høj grad vigtigt for de personer, som vægter inklusion højt, og kræver at virksomheder også har taget stilling til det. Derfor er det ikke kun det rigtige at sikre at din webshop er tilgængelig, men det gør den også mere attraktiv at handle ved. 

## Kom på forkant med lovgivningen

Det er åbenlyst, at der er mange gode argumenter for at tage stilling til webtilgængelighed på din e-handelsløsning allerede i dag, og det bedste vil helt sikkert være at tage fat på det, før lov om tilgængelighedskrav for produkter og tjenester træder i kraft i 2025, og du ikke vil kunne skubbe det frem mere. Det sender nemlig også et budskab til dine kunder, hvis du tager stilling før loven, træder i kraft, da det kan sende et signal om, at det er noget I vælger at prioritere, og ikke fordi webtilgængelighed er endt med at handle mere om compliance end at sørge for, at din webshop er inkluderende for alle. 

## 5 lette måder at tage ansvar for tilgængeligheden på din webshop

Disse 5 områder kan du som webshopejer komme i gang med allerede i dag. 

1. **Alternativ tekst på produktbilleder** 
   En webshop har typisk mange produktbilleder, som en svagtseende eller blind ikke vil kunne få informationer om, hvis disse ikke har en alternativ tekst. Tilføjelsen af alt-tekster til produktbilleder vil ikke kun skabe en bedre brugeroplevelse, men det vil også forbedre søgemaskineoptimeringen på din webshop, og derved sikre, at flere kan opdage den. 
2. **Navigation med tastatur** 
   Nogle personer benytter kun tastatur til at navigere på internettet, og det er derfor afgørende, at dette er muligt for denne gruppe personer, hvis de skal kunne handle i netop din webshop.  
3. **Zoom**
   Hvis man ikke allerede har nedsat syn, så vil næsten alle opleve at få det med alderen, og derfor er det vigtigt med muligheden for at kunne zoome ind på hjemmesider uden noget indhold forsvinder eller noget funktionalitet går i stykker. Prøv at zoom ind til 400 % i browseren på din webshop, og tjek at du stadig man tilgå alle funktioner og læse alt indhold på siden.  
4. **Tilgængelige farvevalg**
   Det er vigtigt, at farvevalget på din webshops indhold ikke forhindrer nogen i at kunne læse det. Derfor skal du sørge for, at kontrasten på tekst har en tilstrækkelig kontrast til baggrunden. For lav kontrast på dit tekstlige indhold kan gøre det næsten umuligt for nogle personer at læse. Derfor skal kontrasten mellem tekst og baggrund være 4,5:1. Det samme gør sig gældende for meningsgivende grafikker og interaktive elementer, hvor minimumskravet er 3:1. Brug en online kontrasttjekker til at teste farverne på din webshop.  
5. **Undertekster på videoer** 
   Hvis du benytter videomateriale i din webshop, er det en rigtig god ide at tilføje undertekster, da det vil gøre det muligt for personer med nedsat eller ingen hørelse at tilgå indholdet af videoen. Dette vil også forbedre brugeroplevelsen for alle, da nogle har en præference om at se videoer uden lyd. 

## Hvornår er det en god ide at få hjælp udefra?

De ovenstående punkter er lette at teste selv på ens webshop, men har man et ønske om at være så tilgængelig og compliant som muligt, kan det godt betale sig at søge ekstern hjælp fra tilgængelighedskonsulenter, som kan hjælpe dig til at gøre din webshop mere tilgængelig. 

Det vil altid være den bedste strategi at tænke tilgængelighed ind fra starten, da det hurtigt kan blive dyrt at rette det senere. Ved at uddanne dig eller dine medarbejdere i webtilgængelighed vil I have mulighed at inkorporere det i udviklingsprocessen og spare en masse tid og penge.    

## Konklusion om e-handel og webtilgængelighed

Fordelene med at indtænke webtilgængelighed i e-handel er mange. 

* Det bliver muligt for flere mennesker at bruge din webshop
* Du er på forkant med webtilgængelighedsloven, som træder i kraft i 2025
* Du skaber en bedre brugerrejse for alle brugere 
* Du opnår bedre synlighed på Google fordi webtilgængelighed supplerer SEO